<html>
<head>
    <meta charset="UTF-8">
    <meta name="viewport" content="width=device-width, initial-scale=1.0, minimum-scale=1, maximum-scale=1.0, user-scalable=0" />
    <meta name="apple-mobile-web-app-capable" content="yes" />

    <meta http-equiv="Content-Security-Policy" content="default-src 'self' data: gap: https://ssl.gstatic.com 'unsafe-eval'; style-src 'self' 'unsafe-inline'; media-src *">

    <meta http-equiv="content-type" content="text/html; charset=UTF-8" />
    <meta name="format-detection" content="telephone=no">
    <meta name="msapplication-tap-highlight" content="no">
    <meta name="viewport" content="user-scalable=no, initial-scale=1, maximum-scale=1, minimum-scale=1, width=device-width">

    <title>E-Bezpečí pro rodiče</title>

    <link href="css/bootstrap.min.css" rel="stylesheet">
    <link href="css/index.css" rel="stylesheet" />

    <script src="scripts/jquery.min.js" type="text/javascript" charset="utf-8"></script>
    <script src="scripts/popper.min.js" type="text/javascript" charset="utf-8"></script>
    <script src="scripts/bootstrap.min.js" type="text/javascript" charset="utf-8"></script>

    <style>
        body {
            font-family: 'Roboto',sans-serif;
            color: #ffffff;
            background-color: #982e9a;
        }
    </style>


    </style>
</head>
<body>
    <header>
        <nav class="navbar navbar-light bg-white">
            <button class="navbar-toggler" type="button" data-toggle="collapse" data-target="#navbarsExample01" aria-controls="navbarsExample01" aria-expanded="true" aria-label="Toggle navigation">
                <span class="navbar-toggler-icon"></span>
            </button>
            <img src="images/logo.jpg" class="logo"/>

            <div class="navbar-collapse collapse" id="navbarsExample01" style="">
                <ul class="navbar-nav mr-auto">
                    <li class="nav-item active">
                        <a class="nav-link" href="cast1.html">Pravidla bezpečnosti v online prostředí<span class="sr-only">(current)</span></a>
                    </li>
                    <li class="nav-item">
                        <a class="nav-link" href="cast2.html">Jak zabezpečit první telefon</a>
                    </li>
                    <li class="nav-item">
                        <a class="nav-link" href="cast3.html">Co dělat, když...</a>
                    </li>
                    <li class="nav-item">
                        <a class="nav-link" href="cast4.html">Slovníček</a>
                    </li>
                    <li class="nav-item">
                        <a class="nav-link" href="cast5.html">Kde hledat pomoc?</a>
                    </li>
                    <li class="nav-item">
                        <a class="nav-link" href="cast6.html">O aplikaci, kontakt</a>
                    </li>
                </ul>
            </div>
        </nav>
    </header>
    <div class="container">

        <h2>A. Zajistěte dítěti bezpečné prostředí</h2>
        <p>
            Když dítěti pořídíte první kolo, berete jako samozřejmost, že k němu zakoupíte i přilbu a potomka poučíte, jak se má chovat na silnici. A úplně stejné by to mělo být i při koupi mobilu nebo tabletu. Také při používání moderních technologií byste měli zajistit, aby se dítě pohybovalo v bezpečném prostředí.
        </p>
        <p>
            Než začne dítě přístroj používat, nainstalujte mu do něj antivir a nástroje pro rodičovskou kontrolu. Někdy to jde ale udělat i jednodušeji – řadu služeb lze snadno přepnout do režimu bezpečného vyhledávání, aniž by bylo nutné instalovat zmíněné systémy rodičovské kontroly. A hned pro vás máme i konkrétní příklady pro YouTube (Nastavení -> Omezený režim) nebo vyhledávač Google (Nastavení -> Nastavení vyhledávání -> Zapnout bezpečné vyhledávání).
        </p>
        <p>
            Až se začne dítě nořit do hlubin internetu, doporučte mu vhodné a bezpečné internetové služby a webové stránky. A raději se zamyslete i nad umístěním počítače ve své domácnosti. Počítač by měl být na dobře přístupném a viditelném místě tak, abyste měli přehled o tom, co na něm vaše dítě dělá, co si prohlíží a s kým komunikuje.
        </p>
        <h2>B. Poučte dítě o hrozbách, kterým může být vystaveno</h2>
        <p>
            Existují přátelé v reálném životě a přátelé na sociálních sítích. Mezi oběma skupinami je dost velký rozdíl a dítě by to mělo s vaší pomocí co nejdříve pochopit. Stejně jako o sobě nesdělujeme osobní údaje neznámému člověku na ulici a nezveme ho domů, měli bychom být podobně obezřetní i v prostředí internetu.
        </p>
        <p>
            Jako první ukažte dětem, jak si správně zabezpečit své účty. Bezpečné heslo by mělo mít minimálně 8 a více znaků v kombinaci písmen, znaků a čísel, např. #p1D8@k9a6. Mimochodem vaše hesla tento požadavek splňují?
        </p>
        <p>
            Seznamte děti s pravidly sdílení osobních údajů v online prostředí a vysvětlete jim, co nesmí v online prostředí nikdy sdílet (adresu bydliště, intimní fotografie, diskriminující fotografie osob v podnapilém stavu apod.) a proč to nemají dělat (fotografie mohou být zneužity k vydírání, zesměšňování, mohou v budoucnu znemožnit přijetí do zaměstnání apod.).
        </p>
        <p>
            Podle dosaženého věku je informujte také o různých druzích internetových podvodů (např. podvodné e-maily, hoaxy, m-platby, phishing, podvodné e-shopy, inzeráty, seznamky, nabídky práce, výhry apod.). Na podvodné zprávy a nabídky často naletí i dospělí, pro děti je ještě mnohem těžší odlišit, co je a není pravda.
        </p>
        <h2>C. Nastavte pravidla bezpečného používání technologií</h2>
        <p>
            Najděte si chvíli čas, společně s dítětem si sedněte a vytvořte pravidla bezpečného používání počítače, tabletu či mobilního telefonu. Trvejte na jejich dodržování. Pravidla upravujte v závislosti na věku dítěte. A jedno pravidlo by měli dodržovat i rodiče – neodkládejte děti k moderním technologiím, i když je to pohodlné.
        </p>
        <p><strong>Pravidla pro rodiče dětí od 6 let</strong></p>
        <ul>
            <li>Objevujte virtuální svět spolu.
            <li>Ukažte dítěti bezpečné služby a webové stránky.
            <li>Aktivujte rodičovský filtr (odfiltruje např. stránky s pornografickým obsahem).
            <li>Stanovte si pravidla používání přístrojů a vyžadujte je (zejména délku, frekvenci a účel používání).
        </ul>
        <p><strong>Pravidla pro rodiče dětí od 10 let</strong></p>
        <ul>
            <li>V tomto věku se dítě stává vaším partnerem, který chce mít podíl na rozhodování. Budete-li příliš tvrdě trvat na pravidlech, se kterými dítě nesouhlasí, může vás začít „obcházet“.
            <li>Učte děti používat technologie účelně. Ukažte jim, v čem nám programy a aplikace usnadňují práci. Řada problémových situací souvisejících s moderními technologiemi začíná tím, že se dítě nudí a hledá si zábavu.
            <li>Zajímá-li se vaše dítě o sociální sítě, založte s ním účet společně. Heslo volte vy jako rodič.
            <li>Bavte se doma o rizicích virtuálního světa – např. o kyberšikaně a kybergroomingu. Více o této problematice najdete na www.e-bezpeci.cz.
            <li>Pravidlo o (ne)komunikaci s cizími lidmi přeneste i do virtuálního světa.
            <li>Naučte dítě, jak poznat spolužáky a kamarády z reálného světa i na sociálních sítích, a vysvětlete jim, že pachatelé mohou ukrást a zneužít on-line identitu spolužáka nebo kamaráda. Pokud je spolužák nebo kamarád osloví na sociální síti s prosbou o přátelství, měli by si např. telefonicky, e-mailem nebo osobně ověřit, zda jsou to skutečně oni, kdo je žádá o přátelství.
            <li>Popovídejte si o citlivosti informací ve virtuálním světě, zejména pokud jde o informace a fotografie osobního rázu.
            <li>Naučte děti volit bezpečná hesla a chránit si je.
        </ul>
        <p><strong>Pravidla pro rodiče dětí od 13 let</strong></p>
        <ul>
            <li>Smiřte se s tím, že dítě si začíná vytvářet svůj osobní prostor a bude tedy méně akceptovat dozor rodičů.
            <li>Věnujte pozornost změnám v chování dítěte i změnám projevujícím se u dítěte bezprostředně po použití zařízení.
            <li>Do výchovy zařaďte téma sexuality ve virtuálním prostředí, zejména riziko zveřejňování informací sexuálního charakteru (ať už textových, či obrazových).
            <li>Dítě si musí uvědomit, že jakákoliv sdílená informace (fotografie, video apod.) nelze z internetu 100% odstranit. Zaveďte pravidlo nedávat na web to, co by nemohlo viset na babiččině lednici.
            <li>Bavte se s dítětem o dalších rizicích virtuálního světa – např. o sextingu nebo kyberstalkingu.
        </ul>
        <p>Poznámka: Uvedené věkové kategorie jsou pouze orientační. Rychlost vývoje každého dítěte je individuální.</p>
        <h2>D. Zajímejte se, co dělá vaše dítě v online prostředí</h2>
        <p>
            Víte, kde a s kým trávilo dítě včerejší odpoledne? Pravděpodobně ano. V bezpečí ale nemusí být, ani když celý den neopustilo svůj pokoj. Čím menší dítě je, tím větší přehled byste měli mít o tom, co na internetu dělá, včetně toho, které internetové stránky navštěvuje, jaké online hry hraje a jaké youtubery sleduje. Slovník a výběr témat občas totiž není tak úplně vhodný pro děti mladšího školního věku.
        </p>
        <p>
            Nebojte se přiznat, že některé nástroje nebo služby ještě neznáte, a potomka požádat o to, aby vás s aplikacemi seznámil a vysvětlil, jak fungují. Současně si budujte kvalitní vztah postavený na vzájemné důvěře a odpovědnosti. Pamatujte na to, že tak jako můžete vstoupit do pokoje svého dítěte, měli byste mít možnost nahlédnout (u starších dětí na požádání) do elektronických zařízení svých dětí a vědět, jaké aplikace si stahují či jaké přátelé mají na sociálních sítích, a vidět historii prohlížení.
        </p>
        <br><br>
    </div>

    </div>
</body>
</html>